{
  "url": "https://jaroslavlachky.sk/kb-10-co-su-polovodice-ich-objav-v-biologii/",
  "title": "KB #10 Čo sú polovodiče – ich objav v Biológii",
  "content": "Čo sú to polovodiče, v čom sú iné ako bežný vodič, prečo dokážu byť vodičom aj izolantom, a kde všade v našom tele sa tieto špeciálne materiály nachádzajú? \n\n\n\nDnešný článok považuj tak trochu za prelomový, pretože sa dozvieš niečo, o čom sa moc nehovorí. O tom, ako naše telo dokáže to, čo dokáže. Dôvod sú totižto unikátne vlastnosti špeciálnych materiálov, z ktorých je naše telo zložené, ktoré sa volajú polovodiče!\n\n\n\n\n\n\n\nP.S. Článok si môžeš vypočuť aj ako nahovorený Audio podcast. Nájdeš ho na stránke s PODCASTAMI. \n\n\n\n\n\n\n\n\n\n\n\n\n\n\n\n\n\n\n\n\n\n\n\nSUMÁR ČLÁNKU\n\n\n\nMalý náhľad do histórie Beckera a jeho výskumu – čomu sa venoval?Prečo bol odmietaný a ako sa dostal k polovodičom?Prečo a ako ho sám vítaz Nobelovej ceny Albert Szant Gyiorgyi podporil v práci?Ako vyzerá a pracuje tzv. „P“ a „N“ polovodič a čo všetko dokážuKam nás tento objav polovodičov v ľudskom tele zavedie do budúcna?A ešte o mnoho viac\n\n\n\n\n\n\n\n\n\n\n\nPoďme do histórie\n\n\n\nDnes to bude verím zaujímavé a zároveň to môžeš brať ako taký film, pretože sa najskôr spozrieme trochu do histórie, ukážem ti príbehy 2 ľudí, aj Nobelového laureáta a víťaza, popri tom sa dozvieš čo to sú polovodiče, kedy sa o nich začalo rozprávať, prečo by sme tu bez nich neboli a tiež ako sa tento pojem dostal do biológie. Zároveň sám uvidíš smutnú a krutú realitu, že hoci sú tieto veci známe od minulého storočia, na odborných školách sa (bohužiaľ) o nich nehovorí. No malo by!\n\n\n\nTiež sa ti môže hodiť kniha od Róberta Beckera – Body Electric, ktorá je v mojej knižnici od začiatku. Ak si ju ešte nečítal, teraz je ten správny čas. \n\n\n\n\n\n\n\n\n\n\n\n\n\n\n\n\n\n\nDnes, ako aj v ďalších článkoch z nej budem tak trochu čerpať a rovnako aj z práce Beckerovho pomocníka Andrew Marina a tiež Beckerovho vzoru (aj môjho) – Szant Gyiorgyiho. \n\n\n\n\n\n\n\nKto bol Róbert O. Becker – objav polovodivosti a biológia\n\n\n\nRóbert Becker bol ortopedický chirurg aj výskumník, ktorý pracoval v oblasti regenerácie kostí, spánku a „elektromedicíny“, pričom si už ako mladý uvedomoval, že na prácu, ktorú plánoval robiť, nemá „patričné“ zázemie. \n\n\n\nOkrem toho, že sa zaoberal prioritne regeneráciou kostí, začal sa zaoberať aj o nervový systém (centrálny, aj periférny) a to práve preto, pretože vo svojej práci a výskumoch prichádzal na mnohé zaujímavé veci a objavy. \n\n\n\nBecker bol jedným z prvých, ktorí preukázali, že všetky živé bunky generujú jednosmerný elektrický prúd a tiež, že práve tento prúd súvisí s našou regeneráciou tkanív. Rovnako prišiel na to, ako pracujú naše neuróny, akú úlohu hrá jednosmerný prúd v spánku, no to, čomu sa budeme venovať dnes je, že preukázal, že v našom tele máme „špeciálne“ materiály, ktoré sa odborne nazývajú polovodiče.\n\n\n\nTieto materiály sa vyznačujú tým, že sú niečo medzi vodičom a izolantom (preto názov „POLO“) a sú mimochodom dnes úplne bežné, pretože ich obsahuje každá elektronika a to aj mobil/notebook, na ktorom čítaš/počúvaš tento článok!\n\n\n\n\n\n\n\n\n\n\n\nPrečo bol Becker odmietaný alias Dunning Krugerov efekt\n\n\n\nNo a keďže Becker nebol profesionálny neurofyziológ, ani odborník v danej oblasti, dostával veľmi veľa kritiky a to hlavne od ľudí, ktorí mali čo sa vzdelania týka „navrch“. Vskutku, po jednom jeho stretnutí s výskumným výborom si ho dokonca jeden člen vzal bokom a vážne mu povedal: „Vráťte sa do školy Becker a získajte doktorát, potom snáď pochopíte, že všetky tieto veci, ktoré tu prezentujete, sú nezmysel. „\n\n\n\nMyslím, že tento citát hovorí sám za seba, je mimochodom z jeho knihy (hoci je vo viacerých knihách zdokumentovaný) a určite každý z nás počul niekedy niečo podobné. Pre mňa to je vždy ukážkou toho, aký silný má daný človek „Dunning-Krugerov efekt“. Zvyčajne sú totižto práve ľudia, ktorí sú v jednej špecifickej oblasti veľmi vzdelaní viac uzavretú myseľ ako ostatní. A toto je niekedy dobré, no tiež to býva často na škodu. \n\n\n\nBecker totižto naozaj nebol vyštudovaný neurofyziológ, no to, čo pri vlastných výskumoch objavil mu jasne ukázalo, že v ľudskom tele a v biológii je toho omnoho viac a snažil sa to preto prezentovať aj medzi kolegami a inými odborníkmi. \n\n\n\nBecker jednoducho študoval to, v čom bol dobrý – hojenie rán aj kostí a popri tom natrafil na mnohé otázky a experimenty, ktoré jednoducho vždy súviseli, ako napr.: „Ako funguje mozog?“ alebo „Čo spôsobuje hojenie rán?“…\n\n\n\nBecker so svojím tímom jednoducho pracoval na rovnakom probléme, ako mnoho iných ľudí z odlišných oborov, avšak z opačných strán. Inými slovami robil to, čo často prízvukujem a to Pozeral sa na problém odlišne a premýšlal nad ním inak!\n\n\n\n\n\n\n\n\n\n\n\n\n\n\n\n\n\n\n\nVyššie schválne vidíš krásny citát, ktorý som na blogu ukazoval mnohokrát, pretože je od Alberta Gyiorgyiho. Práve toto bol človek, ktorý bol vzorom aj pre Beckera a zároveň ho utvrdil v tom, aby v práci a výskume pokračoval a to aj napriek odporu ostatných!\n\n\n\n\n\n\n\n\n\n\n\nAlbert Szant Gyiorgyi ako vzor Beckera\n\n\n\nAko Becker často tvrdil, jednoducho keď premýšľal nad vtedajšími nálezmi a všetkými nevyriešenými problémami biológie, nadobudol presvedčenie, že život musí byť zložitejší, ako si odborníci myslia. Cítil, že tí, ktorí redukujú život iba čisto na mechanickú interakciu molekúl, žijú niekde úplne inde a uniká im pointa, vďaka čomu nedokážu stále objasniť mnohé nevysvetlené záhady biológie.  \n\n\n\nBecker si tiež okamžite, aj na základe vlastných výskumov myslel, že to bude práve Elektrina, ktorá vec zmení. Sám mal tušenie, že elektrina a elektromagnetizmus budú bližšie k tajomstvu života ako obyčajné biochemické pokusy z laboratória a to, čo ho v jeho tušení (našťastie) utvrdilo bol jeho dôstojný „spojenec“, ktorý sa ukázal práve vtedy, keď Becker začal prehodnocovať úlohu elektriny v živote a teda aj smerovanie svojej práce. \n\n\n\nInými slovami, Becker chcel svojho výskumu kvôli odporu nechať, no nestalo sa. \n\n\n\nAlbert Szent-Gyorgyi, ktorý získal Nobelovu cenu za prácu o oxidácii a vitamíne C, urobil ohromujúci návrh v prejave pred Budapešťskou akadémiou vied 21. marca 1941. O tomto som rozprával aj v nedávnom QaA webinári prémium členom (kľudne si zopakujte). \n\n\n\nMimochodom, zamysli sa nad dátumom, kedy mal Albert prednášku. Bolo to práve v období druhej Svetovej vojny a on aj napriek tomu prišiel a pokojne a rozvážne kládol základy pre novú biológiu..\n\n\n\nKeď Albert vo svojom príhovore hovoril o mechanistickom prístupe biochémie, jasne poukázal na to, že keď experimentátori rozdelili živé veci na ich základné časti, niekde počas pokusu im unikol sám život a pointa, pomedzi prsty, pričom zistili, že už pracujú iba s mŕtvou hmotou. \n\n\n\nAlbert povedal: „Vyzerá to, akoby nám stále chýbal nejaký základný fakt o živote, bez ktorého nie je možné ho skutočné pochopiť.“ \n\n\n\nPre chýbajúci základný fakt Szent-Gyorgyi navrhol vrátiť elektrinu a elektromagnetizmus do živých buniek, ale nie tak, ako sa to myslelo na prelome storočí. Navrhoval práve polovodivosť. \n\n\n\nTeraz sa dobre zamysli ešte raz, v akom storočí a roku sa tieto veci odohrávali a od koho. Od človeka, ktorého práca je známa, učí sa na nej, no žiaľbohu zvyčajne iba z uhľu pohľadu dôležitosti vitamínu C. Žeby to bolo preto, pretože sa doplnky pomerne fajn predávajú? Zamysli sa… Ja ti totižto teraz ponúkam skutočný význam práce tohto brilantného človeka.\n\n\n\n\n\n\n\n\n\n\n\nVodič, polovodič a ionická vodivosť\n\n\n\nV tomto čase (v minulom storočí) boli známe len dva spôsoby vedenia elektrického prúdu a to iónový a kovový. \n\n\n\n\n\n\n\n\n\n\n\n\n\n\n\n\n\n\n\nKovové vedenie pomocou vodiča si jednoducho možno vizualizovať ako oblak elektrónov pohybujúcich sa po povrchu kovu, zvyčajne drôtu. Toto každý pozná a každý sa s tým stretol. Kovový vodič však môže byť automaticky vylúčený zo živých buniek, pretože v nich nikto nikdy nenašiel žiadne drôty. \n\n\n\nIónový prúd je zasa vedený v roztokoch pohybom iónov-atómov (napr. sodík a chlór) alebo molekúl nabitých tým, že majú viac alebo menej elektrónov, ako je potrebné na vyrovnanie ich kladných nábojov protónov. \n\n\n\nKeďže ióny sú oveľa väčšie ako elektróny, pohybujú sa vodivým prostredím namáhavejšie a iónové prúdy: po krátkych vzdialenostiach vymierajú. Fungujú dobre cez tenkú membránu nervového vlákna, ale bolo by nemožné udržať iónový prúd po dĺžke aj toho najkratšieho nervu. To znamená, že aj tento iónový prúd bol vylúčený ako hlavná zložka, ktorá prenáša elektrinu skrz naše telo a živé bunky. \n\n\n\nPolovodičový, tretí druh vedenia prúdu, bol laboratórnou kuriozitou v 30. rokoch 20. storočia. Inými slovami, polovodiče sa ešte len začínali vyvíjať v rámci elektroniky a priemyslu a veľa sa o nich nevedelo. Tobôž v biológií. \n\n\n\nPolovodiče sú na polceste medzi vodičmi a izolátormi. Zároveň sú polovodiče mierne neefektívne v tom zmysle, že môžu prenášať len malé elektrické prúdy (nie také vysoké ako napr. vedenie, ktoré ti ide do domu zo stĺpu naproti), no na druhú stranu prúd vedú ľahko a to na veľké vzdialenosti. \n\n\n\nLen tak mimochodom, bez nich by moderné počítače, satelity a všetok zvyšok našej polovodičovej elektroniky neboli možné. Mobil, notebook a proste všetka elektronika funguje na báze tranzistorov, ktoré sú z polovodičov!\n\n\n\nČo je ďalšia zaujímavá vec je, že polovodivosť sa vyskytuje iba v materiáloch s usporiadanou molekulárnou štruktúrou, ako majú tzv. kryštály, v ktorých sa elektróny môžu ľahko pohybovať z elektrónového oblaku okolo jedného atómového jadra do oblaku okolo druhého.\n\n\n\nTo je ale zhoda náhod, čo povieš? Pretože v predošlých článkoch som ti ukázal, že voda v živých organizmoch tvorí tzv. tekutý kryštál!\n\n\n\n\n\n\n\n\n\n\n\n\n\n\n\n\n\n\nPrečo je kryštál polovodivý a v čom je výnimočný\n\n\n\nAtómy v kryštáli sú usporiadané v úhľadných geometrických mriežkach, a nie v zamrznutej spleti obyčajných pevných látok ako je tomu napr. pri bežnom vodiči – kovovom drôte. Niektoré kryštalické materiály majú v mriežke priestory, do ktorých sa zmestia iné atómy. Atómy týchto nečistôt môžu mať viac alebo menej elektrónov ako atómy materiálu mriežky. \n\n\n\nPretože sily mriežkovej štruktúry držia rovnaký počet elektrónov na mieste okolo každého atómu, „extra“ elektróny atómov nečistôt sa môžu voľne pohybovať cez mriežku bez toho, aby boli viazané na akýkoľvek konkrétny atóm. To laicky znamená, že v kryštáli sa sú elektróny voľné a čakajú iba na nejaký stimul, ktorý ich „pohne“ a následne sa môžu voľné cez materiál šíriť!\n\n\n\nAk majú jedny atómy v kryštáli menej elektrónov ako ostatné, susediace, ktoré zas majú „diery“ v ich elektrónových oblakoch, tieto môžu byť vyplnené elektrónmi zo susediacich atómov, pričom diery zostanú inde.\n\n\n\nToto je ďalší z dôvodov, prečo sú polovodiče špeciálne a iné ako všetky ostatné materiály. Prémium členovia tomuto pochopia ešte lepšie, pretože sme sa tomu v posledných webinároch venovali. \n\n\n\nZáporný (negatívny) prúd alebo polovodivosť typu N predstavuje pohyb prebytočných elektrónov, zatiaľ čo kladný (pozitívny) prúd alebo polovodivosť typu P (tzv. Protonicita) je pohyb týchto otvorov (dier, ktorý možno považovať za presun kladných nábojov.\n\n\n\nMojim členom teraz verím skutočne „docvakávajú“ puzzle. Práve o tomto sme sa bavili pri Indukčno Asociačnej Topologickej hypotéze. Už chápete, prečo protóny nie sú zlé? My ich potrebujeme, no iba keď ich máme pod kontrolou.\n\n\n\n\n\n\n\n\n\n\n\n\n\n\n\n\n\n\n\nTri spôsoby vedenia prúdu\n\n\n\nSzent-Gyorgyi jasne poukázal na to, že molekulárna štruktúra mnohých častí bunky je dostatočne pravidelná na to, aby podporovala polovodivosť. Táto myšlienka bola v tom čase takmer úplne ignorovaná. Asi tušíš prečo. Jednoducho to bolo až príliš prevratné…\n\n\n\nDokonca aj keď Szent-Gyorgyi expandoval tento koncept vo svojom Úvode do submolekulárnej biológie z roku 1960, väčšina vedcov (okrem Ruska!) to zamietla ako dôkaz jeho vyššieho veku. Avšak pre Beckera, ale aj pre mňa osobne, bola aj táto malá kniha obrovskou inšpiráciou. Práca Gilberta Linga, o ktorej sa to najlepšie ešte len dozvieš, bola ďalším doplnením. \n\n\n\nNo a keďže viem, že väčšina z Vás si nedá ten čas ani financie na to, aby si knihu prečítali, uľahčím Vám to. Szent-Gyorgyi jednoducho v knihe navrhol, že sa tok elektrónov v živých bunkách podobá fotosyntéze, čo je ďalší proces, ktorý mimochodom Szent-Gyorgyi pomohol objasniť.\n\n\n\nZatiaľ čo vo fotosyntéze prebieha akýsi vodopád elektrónov krok za krokom po „schodisku“ molekúl, pričom elektrón stráca energiu pri každom ďalšom odraze, tak pri polovodivosti proteínov v živých bunkách sa energia elektrónov uchováva a odovzdáva ďalej ako informácia namiesto toho, aby sa absorbovala a uložila v chemických väzbách potravy.\n\n\n\nNo a na koľko sa ti tieto slová zdajú čudné a prevratné, je v nich omnoho viac, ako by si čakal!\n\n\n\nAj s ohľadom na Szent-Gyorgyiho návrh Becker neskôr zostavil pracovnú hypotézu, pomocou ktorej mal vyvrátiť alebo potvrdiť to, či je naše telo a kosti z polovodivých materiálov. Môžeš si len tipnúť, ktorý výsledok sa ukázal byť správny. Druhý. \n\n\n\nNaše telo, aj kosti sú naozaj polovodivé materiály a všetky zaujímavé vlastnosti, o ktorých si čítal vyššie, sa ich teda týkajú tiež!\n\n\n\nZároveň by si teraz mohol lepšie pochopiť aj predošlé články a spojiť si ich do pekného konceptu – Negatívna Entropia a Indukčná schopnosť ATP usporiadať vodu!\n\n\n\n\n\n\n\n\n\n\n\nATP, Ketogénna strava, Negatívna Entropia a hydratácia\n\n\n\nPokús sa vybaviť si v hlave ústretovú myšlienku posledného článku. Ak si nespomínaš, pomôžem ti. \n\n\n\nSkutočnou úlohou ATP je roztvoriť proteín, ktorý sa roztiahne a nasiakne na svoje bočné reťazce vodu, ktorá sa tak pri ňom usporiada. Takýmto spôsobom vzniknú vodivé vodné káble. \n\n\n\nToto je to, čo Gilbert Ling nazval Indukčnou schopnosťou ATP polarizovať vodu!\n\n\n\nNo a v článku o Negatívnej Entropii som ti zasa ukázal, prečo je tvoje telo ďaleko od rovnovážneho stavu. Tvoje telo sa naopak „živý“ na neporiadku (chaose), ktorý si ORGANIZUJE a tvorí z neho Negatívnu Entropiu. \n\n\n\nVidíš? Takto vyzerá prepájanie súvislosti. Ak raz poznáš základný koncept, dokážeš si z neho veľmi pekne odvodzovať aj iné veci. Presne toto teraz urobíme. \n\n\n\nTvoje proteíny v tele sú polovodiče (detaily sa dozvieš v ďalšom článku), čo znamená, že dokážu energiu, ale aj informáciu prenášať veľmi efektívne a to na veľké vzdialenosti. Práve preto je celé naše telo z kolagénu, ktorý je vždy hydratovaný. Teda aspoň by mal byť, ak si zdravý.\n\n\n\nVďaka týmto vodivým káblom naše telo dokáže zachytávať fotóny, ktoré akoby na malý moment „navýšia“ energiu elektrónu v danom proteíne. Tento proteín je následne ako v tej známej hre – dedko stratil rukavičku. Elektrón svoju energiu okamžite posunie ďalej, ďalšiemu elektrónu, atď. Čo je však na polovodičoch zaujímavé je tiež to, že túto energiu dokážu USKLADNIŤ. \n\n\n\nAk neveríš, stačí ak pomyslíš na harddisk v mobile, či notebooku, z ktorého tento článok čítaš. \n\n\n\nNo a práve toto je jeden z chýbajúcich kúskov do skladačky biológie, ktorému zatiaľ ani mnohí odborníci nechápu. Ty už však áno.\n\n\n\nLen si spomeň na to, čo som ti prezradil v článok KB #6 a KB #7. V bunke pripadá 1 molekula ATP na cca 20 atómov draslíka a až 7000 molekúl vody. Vidíš to obrovské číslo? Tá voda je tam „sakra“ dôležitá a ty, ak si šikovný a rozumieš základom kvantovej biológie, túto vodu dokážeš veľmi šikovne usporiadať a zefektívniť tak množstvo svojej energie. \n\n\n\nToto je jeden z dôvodov, prečo ako vedľajší efekt Adaptácie na Chlad, rovnako ako ketogénnej stravy pocítiš, nižšiu potrebu po jedle. V oboch prípadoch totižto tvoje telo začne tvoriť viac ATP, čím si vykompenzuje trochu moderné umelé prostredie a umožní ti uskladniť, ale aj šíriť lepšie energiu. \n\n\n\nTo kukáš však? Toto sa u výživového poradcu vo fitku asi nedozvieš…\n\n\n\nZároveň týmto ukazujem všetkým účastníkom MasterClass-u, akú obrovskú výhodu teraz majú. Stačí ak si opätovne prehráte prvé lekcie, a pozriete si metabolické balíčky, kde sme sa bavili o hydratácií. Máte to aj v pdf-kách. \n\n\n\n\n\n\n\n\n\n\n\n\n\n\n\n\n\n\n\nUkázali sme si tam ako si v hodnote 2 eur približne overiť svoju celkovú hydratáciu, aj intracelulárnu hydratáciu. Stačí ak si tento test zopakujete viackrát, v rámci odlišných podmienok (rozdielna strava, práca, pracovný deň, víkend, leto, zima,…) a sami zistíte, ako sú na tom vaše polovodivé káble a čo im viac vyhovuje. Ak budete pozorovať isté zmeny k horšiemu, máte hneď znak, že prichádzate o energiu. \n\n\n\n\n\n\n\n\n\n\n\nZhrnutie + Na čo sa tešiť nabudúce\n\n\n\nBecker tiež neskôr navrhol primitívny, analógovo kódovaný informačný systém, ktorý úzko súvisel s nervami, ale nie nevyhnutne umiestnený v samotných nervových vláknach. Predpokladal, že tento systém využíva polovodičové jednosmerné elektrické prúdy a že buď sám alebo v zhode so systémom nervových impulzov, reguluje rast, hojenie a možno aj iné základné procesy. No a na toto sa postupne pozrieme v ďalších článkoch a ver, že sa máš na čo tešiť!\n\n\n\nDnes to mal byť iba hrubý základ o tom, čo sú to polovodiče, ako fungujú, aký je v nich rozdiel od bežného vodiča a tiež som ti dal množstvo dôkazov o tom, že sa v našom tele nachádzajú. Ak neveríš, sám si zakúp dané knižky, preštuduj si ich aj referencie, ktoré v nich sú a uvidíš. \n\n\n\n\n\n\n\n\n\n\n\n\n\n\n\n\n\n\n\nMňa osobne totižto často zaráža, keď sa mi niekto snaží oponovať, že prečo neuznávam kalórie, prečo ľuďom píšem a rozprávam o úplne (podľa danej osoby) o irelevantných veciach, pretože ich údajne chcem zmiatnuť a iba zavádzať, no akonáhle daného človeka upozorním na jeho vlastnú ignoráciu toho, čo ešte nevie, okamžite vidieť, že nemá záujem. \n\n\n\nJednoducho sa mi viackrát osvedčilo, že práve ľudia, ktorí majú za sebou veľa štúdia na škole v jednej oblasti, sú veľmi málo otvorení novým pohľadom a to napríklad aj tomu, že naše telo obsahuje polovodiče.\n\n\n\nKaždý totižto vie, že množstvo energie v Kcal uvoľnené z ATP nestačí na pokrytie energetických nárokov bunky, hoci to verejne nejako nevieme vysvetliť. Keď však začneme brať v úvahu polovodivosť a to, že tieto supravodivé káble v nás dokážu a tiež štvrtý tip hmoty (ktorý som popísal členom v Júnovom webinári) veľmi rýchlo zistíme, že tieto úžasné veci v živých bunkách sa dajú vysvetliť a teda vieme aj veľa vecí zmeniť. Napr. svoju výkonnosť a Zdravie. \n\n\n\n\n\n\n\n\n\n\n\nZáver\n\n\n\nAk myslíš, že môže článok niekomu pomôcť, alebo mu dať iný pohľad na vec, kľudne ho zdieľaj.\n\n\n\nAk chceš byť informovaný medzi prvými o zverejnení nového článku, zanechaj mi nižšie email a dostaneš upozornenie.\n\n\n\n\n\n\n\n\n\n\n\n\n\n\n\n\n\nNa záver ti dávam do pozornosti Premium členstvo, ak chceš napredovať rýchlejšie a istejšie. Radi ťa medzi nami uvítame a čoskoro sa vidíme pri webinári. \n\n\n\n\n\n\n\n\n\n\n\n\n\n\nRovnako dávam do povedomia MasterClass o krvných testoch. MasterClass je už síce skončený, no k dispozícií je aj naďalej pre všetkých ostatných. Nájdeš v ňom cca 10 hodín praktického video materiálu, množstvo pomôcok, pdf-iek, Bonusových videí, atď.\n\n\n\n\n\n\n\nTiež máš však možnosť stiahnuť si Zdarma PDF manuál odporúčaných krvných testov, pretože aj takáto kvantifikácia ti podľa mňa môže veľa pomôcť a naučiť ťa robiť v dnešnej dobe lepšie rozhodnutia!\n\n\n\n\n\n\nNovinka webu - ZDARMAStiahni si praktický Pdf manuál Odporúčaných Krvných Testov!\nNehádaj, Netipuj,... ale Meraj!\nUchmatni si Pdf \n\n\n\n\n\n\nNo a my dvaja sa čítame alebo počujeme už pri ďalšom článku, tak zostaň naladený 😊\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nREFERENCIE, ODKAZY, použité zdroje a CITÁCIE:\n\n\n\nhttps://en.wikipedia.org/wiki/Robert_O._Beckerhttps://knihy.heureka.cz/body-electric_3/#prehled/https://sk.wikipedia.org/wiki/Polovodi%C4%8Dhttps://www.amazon.com/Introduction-Submolecular-Biology-Albert-Szentgyorgyi/dp/0126809682",
  "date": "2022-07-13T00:00:00+02:00",
  "excerpt": "",
  "scraped_at": "2025-07-03T18:49:50+02:00",
  "word_count": 2589
}